Blomkålsuppe

Hva sier mer høst enn en god, varm suppe? I tillegg til at det er skikkelig godt, koster det ikke skjorta heller!

Til 3-4 porsjoner trenger du omtrent:

- 1 stort blomkålhode, i buketter
- 1 liten løk, finhakket
- 8 dl kyllingkraft
- 2 dl melk
- 150 gram bacon, strimlet
- salt og pepper
- frisk persille, finhakket

1. Rens og vask blomkålen og del den opp i jevnstore buketter. Skjær også stilken opp i biter. Hold av noen små buketter som skal benyttes som garnityr.

2. Kok opp kraft og melk og tilsett blomkål og løk, og la det småkoke til blomkålen er mør. Beregn ca. 15 minutter. Kjør suppen jevn med en stavmikser eller i en foodprosessor. Gi suppen et lett oppkok, og smak til med salt og pepper.

3. Mens blomkålen koker sprøsteker du baconet i en tørr stekepanne. Legg baconet til side. Ha resten av blomkålbukettene i pannen og tilsett om nødvendig litt smør eller olje. La blomkålen frese på middels varme til den tar litt farge og er så vidt mør.

4. Mot slutten av steketiden tilsettes det sprøstekte baconet. Smak til med litt salt, om nødvendig. (Baconet kan eventuelt erstattes med sprøstekt spekeskinke eller chorizo.)
